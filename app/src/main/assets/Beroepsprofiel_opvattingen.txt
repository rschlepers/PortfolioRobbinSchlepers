Ik vind het belangrijkste in het onderwijs dat de student centraal staat bij elke keuze die gemaakt wordt. Omdat ik zelf nog studeer kan ik me goed verplaatsen in de student en probeer ik vaak vanuit de student te denken. Wat is belangrijk voor de student? En hoe zorgen we ervoor dat de student op een goede manier zijn diploma haalt? Dit zijn belangrijke vragen die ik mezelf steeds weer stel, bijvoorbeeld tijdens lessen of in een teamvergadering.

Wat ik vaak merk bij studenten is dat ze graag duidelijkheid willen. Wat kunnen we deze les verwachten? Hoe sta ik ervoor qua cijfers? En wat moeten we allemaal in het stageverslag zetten? Dit soort vragen hoor ik vaak. Zelf vind ik duidelijkheid erg prettig en ik merk dat als ik mijn studenten deze duidelijkheid ook geef ze gerichter en gemotiveerder aan het werk gaan. Dit neemt een stuk onrust bij mij en de studenten weg.

Als docent moet je je altijd toegankelijk opstellen, in en buiten de les. Studenten waarvan ik weet wat er bij ze speelt en hoe ze zich voelen kan ik het beste begeleiden. Door open te staan voor gesprekken die niet alleen gaan over de lesstof en zelf soms ook wat persoonlijks te vertellen bouw je een vertrouwensband op met de student. Daarnaast moet je wel zorgen dat er een bepaalde afstand blijft bestaan tussen de docent en de student.

Ik vind tijd voor de individuele student erg belangrijk. Studenten moeten merken dat ik echt naar ze luister en aandacht voor ze heb. Dit kan in positieve en negatieve situaties zijn. Vaak merk ik als ik in gesprek ben met een student in een groep dat de student anders reageert dan als ik hem echt individueel spreek. Bij moeilijke onderwerpen of motiveren is het makkelijker en beter om de student individueel te spreken. De student is dan meer zichzelf en is beter aanspreekbaar. Als een student bijvoorbeeld vervelend is in de les waarschuw ik eerst klassikaal richting de student. Als dit niet werkt loop ik naar hem toe of neem ik hem apart om er even kort over praten. De student toont dan vaak meer begrip en snapt beter wat er van hem verwacht wordt. Straf geven is naar mijn mening veel minder effectief dan het gesprek aangaan.

Elke student heeft zijn eigen behoefte en eigen manier van leren. Door te differentiëren en afwisselende lesstof aan te bieden probeer ik studenten met verschillende leerstijlen en behoeftes te helpen. Sommige studenten zijn extra begeleiding nodig en andere een extra uitdaging. Door hier in lessen rekening mee te houden blijft elke student gemotiveerd en geïnteresseerd.

Tijdens mijn lessen probeer ik altijd positieve punten te benoemen. Als ik een compliment geef dan merk ik vaak dat de student dit prettig vind en er zelf een trots gevoel van krijgt. Ze raken extra gemotiveerd en willen daardoor meer leren of beter doorwerken. Het kan ook motiveren door in een fijne werksfeer te werken. Ik probeer deze altijd te creëren door rustig en relax te reageren en ook tijd te maken om eens af te wijken van de lesstof of een grapje maken. Als je als docent de student motiveert kan dit net het laatste zetje geven en zorgen dat de student het gestelde doel toch haalt.

Het ideale onderwijs voor de student is denk ik het passend onderwijs. Door elke student een passend traject te geven om zijn diploma te halen kan de studenten het maximale uit zijn opleiding halen. Daarnaast kunnen studenten die in bepaalde vakken erg goed zijn extra opdrachten doen. Ik vind dat dan wel als extra op het diploma moet komen te staan zodat dit echt een toegevoegde waarde is bij een sollicitatie. Studenten die het moeilijker hebben kunnen door passend onderwijs soms wel een bepaald diploma halen doordat er een aangepast traject voor ze is bedacht. Alle studenten passend onderwijs aanbieden is voor docenten denk ik niet mogelijk door tijdgebrek. Toch kun je in je lessen zoveel mogelijk rekening houden met de verschillende niveaus.
